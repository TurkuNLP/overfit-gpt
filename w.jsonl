{"id": 0, "prompt": "Glykogeneesi on hiilihydraattien aineenvaihdunnan tapahtuma, jossa glykogeeniä muodostuu glukoosista, tai pikemminkin UDP-glukoosista. Ihmisillä ja monilla muilla eliöillä glykogeneesi tapahtuu lähinnä maksan ja luurankolihasten solujen solulimassa sillä vain näissä kudoksissa glykogeeniä on merkittävästi.\n\nGlykogeneesillä keho pyrkii varastoimaan ylimääräistä verensokeria energiaksi glukoosin muodossa myöhempää käyttöä varten. Verensokeri on tavallisimmin kohonnut ruoan syömisen vuoksi. Siten glykogeneesi vastavuoroisesti alentaa syömisen kohottamaa verensokeria, jolloin sen kohoaminen jää lyhytkestoiseksi. Glykogeneesillä pyritään myös välttämään korkean verensokerin eli hyperglykemian haitallisia vaikutuksia, kuten ketoasidoosia.\n\nGlykogeneesin aktivoi maksassa, lihaksissa ja muualla kehossa haiman tuottama insuliini, jota erittyy vereen verensokerin kohotessa. Säätelyyn osallistuu tosin muitakin vähemmän keskeisiä tekijöitä.\n\nUDP-glukoosi\n\nRooli\nKeho käyttää glykogeneesissä UDP-glukoosia glykogeenin glukoosiketjujen kasvattamiseen. Tätä käytetään pelkän glukoosin tms. sijaan koska\nUDP-glukoosin muodostuminen on aineenvaihdunnallisesti peruuttamaton (irreversibeeli) reaktio, ja siten energeettisesti suotuisa. Tämä johtuu tuotteena muodostuvan pyrofosfaatin (PPi) hyvin nopeasta ja eksergonisesta hajoamisesta pyrofosfataasilla.\nUDP voi liittyä entsyymeihin ei-kovalenttisin sidoksin. Tämä voi parantaa substraatin (jonka osana UDP on) sitoutumista entsyymeihin ja siten tehostaa entsyymien katalyyttistä aktiivisuutta.\nUDP on erittäin hyvä lähtevä ryhmä, joten UDP-glukoosin liittäminen glykogeeniin ei vaadi yhtä paljon energiaa kuin pelkän glukoosin.\nUDP merkitsee glukoosin, jolloin solu tietää ohjata sen varastoon glykogeneesiä varten sen sijaan että se menisikin hajotettavaksi glykolyysiin tms.\n\nMuodostus\nUDP-glukoosin muodostus alkaa glukoosista. ATP fosforyloi glukoosin heksokinaasien tyypeillä I ja II lihaksissa ja IV maksassa glukoosi-6-fosfaatiksi:\nglukoosi + ATP → glukoosi-6-fosfaatti + ADP\nGlukoosi-6-fosfaattia voi myös muodostua laktaatista vähäisemmässä määrin glukoneogeneesissä. Glukoosi-6-fosfaatti muuntuu fosfoglukomutaasilla glukoosi-1-fosfaatiksi:\nglukoosi", "truth": "-6-fosfaatti ⇌ glukoosi-1-fosfaatti\nUDP-glukoosipyrofosforylaasi tuottaa UDP-glukoosin glukoosi-1-fosfaatista:\nglukoosi-1-fosfaatti + UTP →", "generated": "-6-fosfaatti ⇌ glukoosi-1-fosfaatti\nUDP-glukoosipyrofosforylaasi tuottaa UDP-glukoosin glukoosi-1-fosfaatista:\nglukoosi-1-fosfaatti + UTP →"}
